<h1>Často kladené otázky</h1> 

<h3>O portáli</h3> 
<p><h4>Čo je chcemvediet.sk?</h4>
Chcemvediet.sk je portál, prostredníctvom ktorého môžete poslať žiadosť o informácie ktorejkoľvek inštitúcii, ktorá má povinnosť sprístupňovať informácie v zmysle zákona o slobodnom prístupe k informáciám č. 211/2000 Z.z. z jedného miesta, a ďalej spravovať svoje žiadosti o informácie. Zároveň môžete v databáze vyhľadávať medzi informáciami, ktoré už boli sprístupnené iným žiadateľom a sledovať štatistiky o vybavovaní žiadostí o informácie.</p>   

<p><h4>Prečo chcemvediet.sk?</h4> 
Lebo si myslíme, že právo na informácie má mať naozaj každý. A každý ho má naozaj len vtedy, keď rozumie aj bez pomoci odborníka, aké informácie a od koho môže žiadať, a ako má postupovať, keď mu inštitúcia odmietne sprístupniť požadované informácie.</p>      

<p><h4>Koho môžem cez chcemvediet.sk žiadať o informácie?</h4> 
Všetky inštitúcie, ktorým zákon ukladá povinnosť sprístupňovať informácie.  Sú to štátne orgány, obce, vyššie územné celky, právnické a fyzické osoby, ktorým zákon zveruje právomoc rozhodovať o právach a povinnostiach fyzických alebo právnických osôb v oblasti verejnej správy, a to iba v rozsahu tejto ich rozhodovacej činnosti. Ďalej sú to právnické osoby zriadené zákonom a právnické osoby zriadené štátnym orgánom, vyšším územným celkom alebo obcou podľa osobitného zákona, a podľa § 2, ods. 3 všetky právnické osoby založené povinnými osobami podľa ods. 1 a 2, ktoré hospodária s verejnými financiami alebo nakladajú s majetkom štátu alebo majetkom obcí.</p>

<p><h4>Viete mi poskytnúť právne poradenstvo?</h4>
Bohužiaľ, právne poradenstvo neposkytujeme. V prípade, že ho potrebujete a vaša situácia to umožňuje, obráťte sa na advokáta. Vyhľadať si ho môžete na stránke <a href="http://www.sak.sk">Slovenskej advokátskej komory</a>. Ak si nemôžete dovoliť advokáta, odporúčame vám obrátiť sa na <a href="http://www.centrumpravnejpomoci.sk">Centrum právnej pomoci</a>.</p> 

<p><h4>Ako môžem pomôcť?</h4>
Využívajte chcemvediet.sk, buďte zvedaví na nakladanie štátu či vašej samosprávy s verejnými prostriedkami, a posielajte žiadosti o informácie. Dajte o chcemvediet.sk vedieť vašim známym, ktorých zaujíma verejné dianie. Sledujte, čo máme nové na sociálnych sieťach <a href="http://www.facebook.com/chcemvedietsk">Facebook</a> a <a href="http://www.twitter.com/chcemvedietSK">Twitter</a>.</p>
<p>Ak vám to situácia umožňuje a zaujímajú vás tieto témy, prosíme, zvážte aj finančnú podporu projektu. Náklady na mesačnú administráciu chcemvediet.sk sa pohybujú v rozpätí od 200 do 400 eur.</p> 

<h3>O infozákone</h3>
<p><h4>Prečo mám dať inštitúcii moju adresu?</h4> 
Inštitúcie môžu informácie sprístupniť elektronicky alebo vo fyzickej - papierovej podobe. Ak sa rozhodnú poslať vám informácie poštou, potrebujú poznať adresu, na ktorú vám ich môžu zaslať. Adresa je tiež nevyhnutná pre prípad, že inštitúcia rozhodne o nesprístupnení informácií. Vtedy musí vydať oficiálne písomné rozhodnutie a poslať ho poštou na vašu adresu.</p>     

<p><h4>Čo je fiktívne rozhodnutie?</h4> 
Fiktívnym rozhodnutím alebo fikciou rozhodnutia sa označuje nečinnosť inštitúcie. Ak v lehote na vybavenie žiadosti inštitúcia neposkytla informácie či nevydala rozhodnutie, a ani informáciu nesprístupnila, predpokladá sa, že vydala rozhodnutie, ktorým odmietla poskytnúť informáciu. Za deň doručenia rozhodnutia sa v tomto prípade považuje tretí deň od uplynutia lehoty na vybavenie žiadosti. Fiktívnym rozhodnutím sa nelegalizuje nečinnosť inštitúcie, práve naopak, umožňuje žiadateľovi o informácie odvolať sa proti tomuto rozhodnutiu.</p>     

<h1>Načo infozákon?</h1>  

<p>Slobodný prístup k informáciám je dôležitý aj pre médiá, najmä pre investigatívnych novinárov. 
Význam jeho zakotvenia v právnych predpisoch sme pocítili aj v mnohých slovenských kauzách. 
Práve vďaka infozákonu sa podarilo médiám získať privatizačné zmluvy z 90-tych rokov.</p>

<p><h4>Kauza Interblue</h4></p>
<p>K nedávnym kauzám, v ktorých infozákon zohral dôležitú úlohu, patrí, napríklad, aj kauza „Interblue“, 
v ktorej spočiatku ani samotný infozákon nestačil na to, aby Ministerstvo životného prostredia (MŽP) 
zverejnilo kópiu nevýhodnej zmluvy o predaji emisných kvót oxidu uhličitého so spoločnosťou Interblue Group. 
Táto kauza preukázala, že ani existencia infozákona, ktorý stanovuje jasné pravidlá zverejňovania a sprístupňovania 
informácií, nebráni konať voleným zástupcom svojvoľne. Na základe indícií o predaji emisných kvót MŽP hlboko pod 
trhovú cenu spoločnosti Interblue Group, si investigatívni novinári vyžiadali od MŽP kópiu zmluvy o ich predaji. 
MŽP, ktoré v zmysle infozákona patrí medzi povinné osoby, ktorým vyplýva povinnosť sprístupňovať informácie (§2 ods. 1), 
sa chcelo tejto povinnosti vyhnúť s odvolaním sa na existenciu obchodného tajomstva, ktorého porušenie by spoločnosť 
Interblue Group mohla na základe predmetnej zmluvy sankcionovať. Takáto podmienka v zmluve by pritom vzhľadom 
na ustanovenie §10 ods. 2 písm. c), v zmysle ktorého „porušením alebo ohrozením obchodného tajomstva nie je 
najmä sprístupnenie informácie, ktorá sa získala za verejné financie alebo sa týka používania verejných financií 
alebo nakladania s majetkom štátu alebo majetkom obce“, bola s najväčšou pravdepodobnosťou neplatná. 
Neochota MŽP zverejniť zmluvu s Interblue Group stála vtedajšieho ministra životného prostredia 
<a href="http://www.sme.sk/c/4828305/haluz-na-ktorej-sedi-minister-chrbet-praska.html">Jána Chrbeta kreslo</a>. 
Dva týždne po vymenovaní nový minister Viliam Turský zmluvu s Interblue Group zverejnil. 
<a href="http://ekonomika.sme.sk/c/4854255/zmluva-s-interblue-group-je-skandal.html">Zverejnenie 
zmluvy však tiež nebolo v súlade s infozákonom</a>. Všetky relevantné informácie, ako adresa spoločnosti Interblue Group, 
meno jej riaditeľa, množstvo predaných emisných kvót CO2 a cena, za ktorú boli predané, boli znečitateľnené, 
znova s odvolaním sa na obchodné tajomstvo. Nakoniec pod tlakom mimovládnych organizácií, 
najmä <a href="http://transparency.sk/">Transparency International Slovensko</a> a <a href="fair-play">Aliancie Fair-Play</a>, bola zmluva zverejnená v plnom znení 
a potvrdila obavy, že <a href="http://www.etrend.sk/ekonomika/ksefty-sns-strata-desiatok-milionov-eur.html">štát sa 
týmto obchodom pripravil približne o 66 miliónov eur</a>. 
Ak by neexistoval infozákon, verejnosť by sa o nevýhodnom obchode nemusela dozvedieť.</p> 

<p>Aj tento príbeh potvrdzuje opodstatnenie infozákona, no zároveň preukazuje, že maximálne 
využitie jeho prínosov je možné len v rozvinutej občianskej spoločnosti, kde na činnosť politikov 
prezieravo dozerajú nezávislé médiá, mimovládne organizácie, a v neposlednom rade aj samotní občania.</p>   
 
<p>Peter Eigen, zakladateľ Poradnej Rady <a href="https://www.transparency.org/">Transparency International</a> zastáva tiež názor, že samotná 
existencia právnych predpisov upravujúcich právo na slobodný prístup k informáciám nie je dostatočná. 
Vo svojom odbornom článku Meranie korupcie a boj proti nej, uvádza, že “akokoľvek profesionálne 
a presne budú informácie spracované a zverejňované, bez ostražitosti médií a občianskej spoločnosti, 
obzvlášť investigatívnych novinárov a informátorov bude korupcia naďalej rozkvitať” (2002, 187).</p>
 
<p>Prijatie infozákona v roku 2001 malo pre slovenskú spoločnosť veľký význam, ktorý sa opakovane potvrdzuje 
nielen pri kauzách, ako bola v roku 2009 kauza Interblue a ďalšie spomínané, ale aj v každodennej komunikácii 
občanov s inštitúciami verejnej správy. Zároveň však ignorovanie a hrubé porušenie infozákona inštitúciami, 
ku ktorému v prípade kauzy Interblue došlo, pripomína, že na dodržiavanie infozákona je tiež potrebné priebežne dozerať. 
K väčšej kontrole dodržiavania infozákona chce prispieť aj portál chcemvediet.sk.</p> 

<p><h4>Zdroje</h4></p> 

<p>
<p>Ragáčová, Katarína and Tódová, Monika. 2009. Haluz, na ktorej sedí minister Chrbet, praská. 
SME. 4. máj. [cit. 2015-07-28] Dostupné na internete: <a href="http://www.sme.sk/c/4828305/haluz-na-ktorej-sedi-minister-chrbet-praska.html">
http://www.sme.sk/c/4828305/haluz-na-ktorej-sedi-minister-chrbet-praska.html</a></p>
<p>Ragáčová, Katarína. 2009. Chrbet čaká, vyhovára sa. SME. 27. apríl. [cit. 2015-07-28] 
Dostupné na internete: <a href="http://www.sme.sk/c/4817161/chrbet-caka-vyhovara-sa.html">
http://www.sme.sk/c/4817161/chrbet-caka-vyhovara-sa.html</a></p>
<p>Ragáčová, Katarína. 2009. Zmluva s Interblue Group je škandál. 22. máj. [cit. 2015-07-28] 
Dostupné na internete: <a href="http://ekonomika.sme.sk/c/4854255/zmluva-s-interblue-group-je-skandal.html">
http://ekonomika.sme.sk/c/4854255/zmluva-s-interblue-group-je-skandal.html</a></p>
<p>Slovák, Kristián. 2009. Kšefty SNS: strata desiatok miliónov eur. 20. apríl.[cit. 2015-07-28] Dostupné na internete:
<a href="http://www.etrend.sk/ekonomika/ksefty-sns-strata-desiatok-milionov-eur.html">
http://www.etrend.sk/ekonomika/ksefty-sns-strata-desiatok-milionov-eur.html</a></p> 

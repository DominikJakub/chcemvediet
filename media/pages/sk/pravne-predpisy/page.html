<h1>Právo na informácie v právnych predpisoch</h1> 

<p>Právo na slobodný prístup k informáciám je jedným zo základných ľudských a občianskych práv 
každej demokratickej spoločnosti. Je zaujímavé, že napriek tomu, že vo väčšine krajín sa do právnych 
predpisov dostalo len v posledných dvadsiatich rokoch, prvý infozákon bol prijatý už v roku 1766 vo Švédsku. 
Švédsky infozákon a zákony iných krajín, ktoré boli v tom čase prijaté, však nechápali slobodný prístup 
k informáciám tak, ako ho poznáme my dnes. Zatiaľ čo dnes je vnímané ako právo všetkých občanov, 
vtedy predstavovalo výlučne privilégium novinárov. Napriek odlišnostiam právne predpisy z tej doby 
poslúžili ako základ pre súčasné právne predpisy upravujúce právo na slobodný prístup k informáciám.</p> 

<p>Tie sa začali formulovať v druhej polovici 20. storočia. Právo na slobodný prístup k informáciám 
bolo jednoznačne deklarované vo Všeobecnej deklarácii ľudských práv, článku 19, ktorý hovorí, že: 
„Každý má právo na slobodu presvedčenia a prejavu; toto právo nepripúšťa, aby niekto trpel ujmu 
za svoje presvedčenie a zahrňuje právo vyhľadávať, prijímať a rozširovať informácie a myšlienky 
akýmikoľvek prostriedkami a bez ohľadu na hranice“ (1948).</p> 

<p>Právo na slobodný prístup k informáciám je tiež zakotvené v Európskom dohovore o ľudských právach, 
článku 10: „Každý má právo na slobodu prejavu. Toto právo zahŕňa slobodu zastávať názory a prijímať 
a rozširovať informácie alebo myšlienky bez zasahovania štátnych orgánov a bez ohľadu na hranice“ (1950). 
Profesor správneho práva Wouter Hins potvrdzuje, že „pozitívna povinnosť štátu poskytovať relevantné 
informácie a umožniť prístup k úradným dokumentom, ktoré sa týkajú verejného záujmu, je v tomto článku základná ” (2007, 114). 
Napriek tomu, Európsky súdny dvor priznal túto povinnosť štátu až v apríli 2009, čo len dokazuje, 
že priznanie práva na slobodný prístup k informáciám nie je samozrejmosťou ani pre európske inštitúcie (Prípad TASZ v. Maďarsko).</p>

<p>Okrem týchto dvoch dokumentov je právo na slobodný prístup k informáciám ďalej zakotvené v Medzinárodnom 
pakte o občianskych a politických právach, v článku 19, odseku 2, ktorý hovorí, že okrem práva na 
slobodný prístup k informáciám priznáva aj povinnosti a obmedzenia, ktoré prináša užívanie tohto 
práva: „tieto obmedzenia však budú len také, aké ustanovuje zákon a ktoré sú nevyhnutné: a to 
na rešpektovanie práv alebo povesti iných alebo na ochranu národnej bezpečnosti alebo 
verejného poriadku, alebo verejného zdravia alebo morálky“ (1976). Zmienka o slobodnom prístupe k 
informáciám sa tiež objavuje v Americkom dohovore o ľudských právach, článku 13 (1969).</p> 

<p>Najvýznamnejší posun vo vnímaní právnych predpisov upravujúcich právo na slobodný prístup k informáciám 
nastal v 70-tych a 80-tych rokoch 20. storočia a vychádzal z konceptu prístupnej, otvorenej a reagujúcej 
demokracie, ktorý vznikol ako „kritická reakcia na prebyrokratizovanú administratívnu prax, ktorá nereagovala 
dostatočne pružne na potreby a požiadavky občanov“ (Heritier 2003, 818 - 819). Tieto zmeny 
so sebou priniesli aj prijatie právnych predpisov upravujúcich právo na slobodný prístup 
k informáciám v mnohých krajinách.  Tieto právne predpisy vychádzajú všade z rovnakého 
princípu – „umožniť občanom prístup k úradným dokumentom s výnimkou minimálneho počtu kategórií 
informácií, ktoré sú nesprístupnené a zaručiť im možnosť nápravy prostredníctvom súdov alebo 
informačného komisára, ak im je prístup k informáciám odmietnutý“ (Bennett 1997, 217). Právne 
predpisy sa v jednotlivých krajinách odlišujú zvyčajne len v dĺžke zákonných lehôt na poskytnutie odpovede, 
výške poplatkov spojených s poskytnutím informácií, rozsahu výnimiek, postupoch spojených s odvolaním sa 
proti nesprístupneniu informácií.</p> 

<p>V Slovenskej republike bolo právo na slobodný prístup k informáciám zakotvené Ústavou, konkrétne 
jej článkom 26, ktorý okrem iného priznáva právo „vyjadrovať svoje názory slovom, písmom, tlačou, 
obrazom alebo iným spôsobom, ako aj slobodne vyhľadávať, prijímať a rozširovať idey a informácie 
bez ohľadu na hranice štátu“ (1992). Tento článok Ústavy tiež definuje okolnosti, za ktorých môže 
byť toto právo obmedzené, ako napríklad v prípade potreby ochrany práv a slobôd iných, bezpečnosti štátu, 
verejného poriadku, ochrany verejného zdravia a mravnosti. Ústava obsahuje len zakotvenie a základnú 
úpravu práva na slobodný prístup k informáciám, ktorú má ďalej rozviť a špecifikovať osobitný zákon. 
V tejto súvislosti bol prijatý samostatný právny predpis upravujúci toto právo. Je ním infozákon, 
ktorý bol prijatý v roku 2000, nadobudol účinnosť 1.1.2001, odvtedy prešiel deviatimi novelizáciami. 
Posledná novelizácia nadobudla účinnosť 1.1.2012.</p>  

